# To av fire

Det er syv kompetansemål i læreplanens hovedområde Digital samtid. Fire av disse omhandler samfunnsfaglige problemstillinger. Din oppgave er å lage et nettsted som handler om minst to av disse. Du kan selv velge hvilke.

Spesifikasjoner for nettstedet
------------------------------
Nettstedet skal inneholde:
* Minimum tre sider som brukeren kan navigere mellom, og hver side bør inneholde minst ett bilde eller video. Etter avtale med læreren kan du velge andre løsninger her.
* Du skal belyse minimum to av kompetansemåla som omhandler samfunnsfaglige problemstillinger fra hovedområdet Digital samtid i IT1. Du må også skrive en kort tekst hvor du gjør rede for sammenhengen mellom kompetansemåla og temaet du har valgt for besvarelsen din. Denne teksten skrives på en egen side som ikke trenger å være tilgjengelig fra hovedmenyen (plasser den for eksempel i footer).
* Dersom du mener at du presenterer et tema på en måte som dekker tre eller flere kompetansemål, og dette gjøres på en god måte, vil det være positivt for vurderinga av oppgaven.
* Nettstedet skal lages fra bunnen av med HTML og CSS. De ferdige nettsidene skal validere som gyldig HTML5 på [validator.w3.org](https://validator.w3.org/). Du kan bruke Javascript og andre teknologier om du ønsker det, men dette vil ikke være med i vurderinga av prosjektet. Om du bruker andre teknologier må du være obs på at kravet om gyldig HTML5 er ufravikelig.
* Du må ha kildehenvisninger til innholdet. Vær spesielt nøye med å bare bruke bilder som er lov å kopiere. Du trenger ikke å ha en egen referanseliste. Forsøk heller å lenke relevante kilder inn i teksten. Se for eksempel hvordan NRKbeta refererer til kilder med lenker i [denne artikkelen om terrorangrepet i Paris](https://nrkbeta.no/2015/11/17/paris-fleip-eller-fakta/).
* Nettstedet skal inneholde minst én video som belyser temaet på en god måte. Du trenger ikke å produsere videoen selv. Finn én (eller flere) faglig god video(er) som er publisert på nettet (for eksempel på YouTube eller Vimeo).
* Nettstedet skal være utformet i henhold til kravene om universell utforming, så langt det er praktisk mulig. Bruk [Tilsyn for universell utforming av IKT](http://uu.difi.no/) for å skaffe deg en oversikt over hvilke krav som stilles til universell utforming.
* Nettstedet skal publiseres på en web-server, læreren gir deg nærmere instrukser om dette. Navnet ditt bør fremkomme på alle sider, for eksempel ved å lenke til en "Om-side" hvor du forteller om bakgrunnen for sidene og hvem du er. Du kan publisere anonymt, men da skal du begrunne hvorfor du velger å gjøre det. Alle filene skal ligge i en mappe som heter `2av4`.

## Valg av kompetansemål i hovedområde Digital samtid

Her er de fire sammfunnsfaglige kompetansemåla i hovedområdet Digital samtid, du skal velge deg minimum to av disse:

 * gjøre rede for hvilke utfordringer og muligheter den digitale verden kan skape for språklige og kulturelle minoriteter
 * gjøre rede for og argumentere for nødvendigheten av regelverk og etiske normer for bruk av informasjonsteknologi
 * beskrive og drøfte informasjonsteknologiens muligheter og konsekvenser
 * beskrive og foreslå tiltak mot trusler i den digitale verden

## Forslag til temaer

Du står fritt til å velge tema for oppgaven. Ønsker du å lage et nettsted om noe annet enn det som er foreslått nedenfor, er det helt greit så lenge det dekker minimum to samfunnsfaglige kompetansemål i hovedområdet Digital samtid.

Her er noen forslag til temaer:

Velg deg en av disse filmene som utgangspunkt (velg bare en av filmene til nettstedet ditt):

* [The Internet's Own Boy: The Story of Aaron Swartz](https://htmlpreview.github.io/?https://github.com/fagstoff/IT1/blob/master/Filmer/internets-own-boy.html)
* [The Wikileaks Documentary](https://htmlpreview.github.io/?https://github.com/fagstoff/IT1/blob/master/Filmer/wikileaks-documentary.html)
* [TPB AFK - The Pirate Bay Away From Keyboard](https://htmlpreview.github.io/?https://github.com/fagstoff/IT1/blob/master/Filmer/tpb-afk.html)
* [Citizenfour](http://www.vgtv.no/#!/video/116777/citizenfour)

## Kompetansemål

I tillegg til de valgte kompetansemåla fra hovedområdet Digital samtid, dekker denne oppgaven også disse kompetansemåla fra hovedområdet Nettsteder og multimedier:

* planlegge nettsteder som inneholder multimediekomponenter
* utvikle nettsteder i henhold til planer og vurdere om krav til brukergrensesnitt er oppfylt
* redigere nettsteder ved bruk av standardiserte oppmerkingsspråk
* organisere og begrunne filstrukturen for nettsteder
* sette opp krav til og vurdere nettsteder

## Vurderingskriterier

**Høy kompetanse:** Nettstedet er utformet i henhold til spesifikasjonene som er gitt i denne oppgaven. Eventuelle avvik fra spesifikasjonene er bevisste valg fra eleven. De valgte kompetansemålene fra Digital samtid behandles på en reflektert måte med god bruk av flere kilder som gir ulike innfallsvinkler til temaet. Multimedieinnhold er integrert i nettsidene på en slik måte at det gir både en visuell og faglig berikelse.

**Middels kompetanse:**  Nettstedet er hovedsakelig utformet i henhold til spesifikasjonene som er gitt i denne oppgaven, med bare mindre avvik og mangler. De valgte kompetansemålene fra Digital samtid behandles på en god måte med god bruk av flere kilder. Multimedieinnholdet som brukes på sidene belyser temaet på en god måte.

**Lav kompetanse:**  Nettstedet består av minst tre sider som inneholder tekst og bilder. Eleven holder seg til valgt tema og oppgir noen kilder. Multimedieinnholdet som brukes på sidene er relevante for temaet.

---

>Denne oppgaven er opprinnelig laget av [fuzzbin](https://github.com/fuzzbin) og endret av [bitjungle](https://github.com/bitjungle).
>Oppgaven er lisensiert under en
>[Creative Commons Navngivelse-DelPåSammeVilkår 4.0 Internasjonal lisens.
](http://creativecommons.org/licenses/by-sa/4.0/)
