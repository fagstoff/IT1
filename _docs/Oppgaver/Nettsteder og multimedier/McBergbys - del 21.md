# McBergbys - del 21: Lage plakat i et bilderedigeringsprogram

**Nettsidene til McBergbys er helt supre nå, men de mangler en fengende visuell profil. Du har fått jobben med å lage en tøff plakat.**

## Oppgave

Bruk et bilderedigeringsprogram og lag en reklameplakat for McBergbys. Ta gjerne utgangspunkt i et bilde du finner på nettet, men sørg for at opphavsmannen gir deg nødvendige rettigheter til å bruke bildet.

Du kan bruke [Adobe Photoshop](https://www.adobe.com/no/products/photoshop.html), [GIMP](https://www.gimp.org/) eller [Paint.NET](http://www.getpaint.net/index.html) for å løse denne oppgaven.

Du skal gjøre deg kjent med ulike verktøy og funksjoner i bilderedigeringsprogrammet, og trene spesielt på å bruke markeringsverktøyet (eng: selection tool) og lag-funksjonen (eng: layers). Plakaten skal også inneholde firmanavn (McBergbys) og et slagord (for eksempel "Helt greie burgere"). Den ferdige plakaten skal være sammensatt av flere lag med minimum en bakgrunn, et utsnitt fra et annet bilde, tekst og effektlag.

Den ferdige reklameplakaten skal optimaliseres for bruk på nettsider. Den skal ha en bredde på maksimalt 400 piksler, og filstørrelsen skal være så liten som mulig uten at det går synlig utover bildekvaliteten.


## Ressurser

* [Hjelp og opplæringsmateriale for Adobe Photoshop CS6](https://helpx.adobe.com/no/photoshop/topics-cs6.html)
* [Læring og støtte for Adobe Photoshop CC](https://helpx.adobe.com/no/photoshop.html?mv=other)
* [Hamburgerbilder med frie lisenser på Wikimedia Commons](https://commons.wikimedia.org/wiki/Category:Hamburgers) (se også sub-kategorier)
* [Hamburgerbilder med frie lisenser på Unsplash](https://unsplash.com/search?utf8=%E2%9C%93&keyword=hamburger&button=)
* [Hamburgerbilder med frie lisenser på Flickr](https://www.flickr.com/search/?text=hamburger&license=2%2C3%2C4%2C5%2C6%2C9)


## Vurderingskriterier

* Plakaten skal inneholde minst ett utsnitt av et eksisterende bilde.
* Plakaten skal ha et bakgrunnsbilde som ikke er det samme som bildet/bildene du tar ut utsnitt fra.
* Plakaten skal ha en tekst med firmanavn og et slagord.
* Plakaten skal settes sammen i flere lag, minimum tre (en bakgrunn, et bildeutsnitt og tekst).
* Du skal bruke minst ett effektlag (eng: layer effect) i plakaten.
* Den ferdige plakaten skal optimaliseres for bruk på nettsidene. Bredden skal være maksimalt 400 piksler. Filstørrelsen skal være så liten som mulig, men må balanseres opp mot bildekvaliteten. Formatet skal være JPG.
* Du skal levere inn både PSD-fila og den optimaliserte JPG-bildefila til vurdering.

## Kompetansemål

* planlegge nettsteder som inneholder multimediekomponenter

>Denne oppgaven er laget av [bitjungle](https://github.com/bitjungle).  
>Oppgaven er lisensiert under en
>[Creative Commons Navngivelse-DelPåSammeVilkår 4.0 Internasjonal lisens.
](http://creativecommons.org/licenses/by-sa/4.0/)
